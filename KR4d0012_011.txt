# -*- mode: mandoku-view; -*-
#+TITLE: 武夷新集
#+DATE: 2015-08-24 23:50:09.713336
#+PROPERTY: ID KR4d0012
#+PROPERTY: BASEEDITION WYG    
#+PROPERTY: JUAN 卷十一
<pb:KR4d0012_WYG_011-1a>¶
欽定四庫全書¶
　武夷新集巻十一　　　　　宋　楊億　撰¶
　　墓誌三(三首/)¶
　　　宋故椎忠協謀佐理功臣金紫光禄大夫行尚¶
　　　　書吏部侍郎同中書門下平章事監修國史¶
　　　　上柱國太原郡開國公食邑二千户食實封¶
　　　　四百户贈太傅中書令諡曰文簡畢公墓誌¶
　　　　銘¶
<pb:KR4d0012_WYG_011-1b>¶
景德二年十月乙酉上御崇政殿丞相太原公早朝方¶
候對於殿廬中與同列議所以條奏之事侃侃自若俄¶
頃風眩暴作不能入謁上亟令太醫切脈餌以良藥遣¶
中貴人絡繹致問良乆疾甚殆不知人事上不俟駕躬自¶
臨視肩舁歸第即日以不起聞上又親至其居臨哭之¶
慟賜白金三百斤詔廢朝五日冊贈太傅中書令君臣¶
之際斯為至矣哀榮之數無以加矣公諱士安字舜舉¶
其先文王之昭功參於並建魏萬之後兆啓於大名錫¶
<pb:KR4d0012_WYG_011-2a>¶
羡流光世德彌劭衣冠閥閱史䇿相沿盖為海内之名¶
宗無愧山東之著姓公之逺祖占籍於代郡之鴈門以¶
財力雄邊敦尚氣節以義方訓子藴積慶靈至公之曽¶
王父宗昱以州里推賢孝㢘中選仕至雲州雲中令王¶
父球位罔充量仕不越郷終本州别駕烈考又林以廊¶
廟之姿屈扵州縣以清白之訓遺扵子孫終澶州觀城¶
令逮公之光輔大政若将登庸緝熈庻工平章百揆天¶
子嘉同德之美尊奨扵宰司舉追命之典褒崇於先正¶
<pb:KR4d0012_WYG_011-2b>¶
乃詔有司贈公大王父為太子太保曽祖母呉氏追封¶
鄧國太夫人王父太子太傅祖母史氏韓國太夫人烈¶
考太子太師妣樂氏代國太夫人繼母祝氏鄧國太夫¶
人盛德之後垂裕乎百世自天之澤光被扵九原蕃衍¶
之祥斯不誣矣公器宇宏廓風規爽邁爰自稚齒逮於¶
成人介然不羣卓爾有立横經鄉校拳拳服膺視膳庭¶
闈烝烝就養公始在襁褓即失所生既罹憫凶鞠於祖¶
母先太師繼室以劉氏祝氏厯事之率禮無違因心不¶
<pb:KR4d0012_WYG_011-3a>¶
匱純孝之德士類攸稱勝冠之年纒憂曷怙几筵號慕¶
欒棘盡哀既而閱先君手澤之遺文披奕世家藏之羣¶
籍念立身揚名之訓思切磋愽習之規而澶淵近畿逢¶
掖盖寡交逰所及孤陋是虞且聞鄭之圃田雅多君子¶
因奉祝夫人徙居焉乃得今楊徴君璞工部韓侍郎丕¶
及故光禄劉少卿錫博約浸潤遂通百家之言直諒多¶
聞是為三益之友嵗祀永乆至業大成從賦春官時名¶
籍甚乾德中禮部員外郎知制誥王公祜以名德掌貢¶
<pb:KR4d0012_WYG_011-3b>¶
部乃擢公上第焉邠帥楊廷璋備璧馬之聘延置幕府¶
贊樽爼之畫允為嘉賔伸於巳知盡心所事俯及二毛¶
之嵗始霑一命之榮除濟州軍事推官時所親李公謙¶
浦適牧是郡筦𣙜之利俾公專掌歳致餘羡民用胥悦¶
太祖聞其名徴赴闕面授兖州觀察推官太平興國初¶
遷大理寺丞兼掌河運方船之粟轉漕攸資九年之儲¶
廪庾斯實属呉越王修来朝之禮獻益地之圖海隅蒼¶
生初被皇化慎柬良吏撫綏逺民即以公知臨海郡事¶
<pb:KR4d0012_WYG_011-4a>¶
就遷太子左賛善大夫江東諸州鄱陽為大地征甚厚¶
戶籍尤富非有濟時周物之用撥煩治劇之才臨扵是¶
邦鮮不敗事公自台徙饒踰年報政職務修舉吏民便¶
之改殿中丞歸朝為監察御史受詔知乾州公以母夫人¶
在喜懼之年有羸老之疾咸秦之地驛置尤賖扶侍之¶
官登頓良苦因上言求督汝墳公田以奉甘㫖官閑務¶
簡遂其所好家貧俸薄不以嬰懐属太宗皇帝崇建戚¶
藩夾輔王室精擇僚佐翊賛親賢即以公為左拾遺冀¶
<pb:KR4d0012_WYG_011-4b>¶
王府記室参軍侍從平臺從容朱邸成碣館好賢之美¶
贊東平樂善之風至扵曵裾王門仙姿冠玉抽毫客右¶
藻思凌雲獨歩一時夐出羣萃藉田畢就轉考功員外¶
郎未幾以本官知制誥藩王以借留為請天子不之許¶
也再嵗召入翰林為學士公上言禰廟二名有所嫌避¶
明詔敦諭不容辭職天子嘉得賢之美議者蔚知禮之¶
稱又受詔與蘇易簡同知貢舉是嵗郡國貢士以二萬¶
數奏名亦數千人至公無私羣議歸美㑹郊祀拜主客¶
<pb:KR4d0012_WYG_011-5a>¶
郎中學士如故俄授右諫議大夫知潁州属滛雨降灾¶
嘉榖不稔公乞開公廪以振乏絶望賜田租以惠疲瘵¶
帝俞其請民實受賜㑹今上尹正京府寵綏神州驛召¶
公為開封府判官未幾肇啓儲闈並設官属申命公兼¶
太子右庻子遷給事中領職如故属大明繼照蒼震丕¶
承拜工部侍郎充樞宻直學士兼知開封府事邦畿之¶
間實方國之都㑹輦轂之下盖獄市之兼容簿書期㑹¶
之煩豪右侵并之弊公擊㫁無滯浩穰以清俄抗封章¶
<pb:KR4d0012_WYG_011-5b>¶
求解劇任即拜禮部侍郎再入翰林為學士前席虚佇¶
清宴延登動静諮詢周旋獻納且以禁林書詔之填委¶
周廬宿直之勤勞屢面至尊辭以目疾除兵部侍郎知¶
上黨郡事水深土厚足以養痾尚德興亷於焉静理神¶
明之化期月有聞秩滿徴還以本官充翰林侍讀學士¶
數月兼祕書監金華侍講允謂深嚴祕府刋書是資鴻¶
博論思慎宻體温室之不言學問淹通藴河東之黙識¶
為儒林之領䄂實朝右之羽儀然而民望攸歸公議斯¶
<pb:KR4d0012_WYG_011-6a>¶
逼果躋鼎席同秉國鈞景德元年七月以公為吏部侍¶
郎叅知政事踰月以本官平章事監修國史與今中書¶
上谷公並命焉是月冬天驕冦邉鑾輿薄伐公以美疢¶
之故不果扈從旦夕治療幸其有瘳追及澶淵見於行¶
在是時皇上講和戎之利繼好以息民修弭兵之盟天¶
旋而飲至公運籌漢幄早啓興邦之言偃節靈䑓親逢¶
下武之運同心一德叶贊於欽明夙興夜寐彌綸於職¶
業無何腠理生疾賜告家居中人國醫冠盖相望公以¶
<pb:KR4d0012_WYG_011-6b>¶
為三事之任四海具瞻鎮撫外夷将明萬務陟降帝右¶
非可以貪榮寅亮天工非可以曠職遂陳手疏願解樞¶
軸上特降優詔不允其請申命近臣俾之諭㫖丁寕備¶
至靡容遜讓公感極以泣疾亦稍平入覲穆清面陳至¶
懇上敦奨尤異毗倚彌深而公常膳載加自公匪懈有¶
犯無隐方宣補衮之勤外强中乾忽起逝川之歎梁木¶
斯壊何哲人之云亡同體忽虧實元后之深痛嗚呼享¶
年六十有八上特為制服發哀羣臣奉慰追録嗣子及¶
<pb:KR4d0012_WYG_011-7a>¶
於諸孫乃至給使之微咸䝉甄奨之澤又特命皇城使¶
愛州刺史衞公紹欽監䕶葬事太常考行諡曰文簡發¶
引之日有司具鹵簿鼓吹大鴻臚持節䕶䘮即以今年¶
正月辛酉歸葬于鄭州管城縣馬亭鄉盧村之南原從¶
先太師之塋禮也公積階至金紫䇿勲上柱國三進爵¶
為公加真食之封益功臣之號人爵之盛曷以加焉娶¶
東陽駱氏累封陳國夫人出於華宗作合君子享是偕¶
老冝其永年二子長曰世長太子中舎裕蠱馳稱道光¶
<pb:KR4d0012_WYG_011-7b>¶
於濟美次曰慶長大理寺丞聞詩禀訓志聳於象賢三¶
女長適故刑部員外郎李象次適進士張扶先公而逝¶
次適江州德化簿劉宗誨職方郎中䝉叟之子也二孫¶
從善從古俱任将作監主簿雖在覉丱之年竝敦孝謹¶
之行有後之慶豈誣也哉公通介有常謙卑不伐接下¶
和易未嘗輕於匹夫與人乆要以是稱為長者居處儉¶
約不爽於素風中外踐更克守扵清節善談名理聴者¶
忘疲多識典故酌之不竭屢掌書命潤色之美居多亟¶
<pb:KR4d0012_WYG_011-8a>¶
預疇咨獻替之勤斯至洎入叅大政荐陟中樞年耆益¶
明人望唯允展四體以率職曽無越思奉三接以矢謩¶
於焉盡瘁居位之日尚淺致君之略未伸遽兹歸全盖¶
有遺恨性嗜墳史手不釋巻晩年寫書百巻字皆方寸¶
躬自讎對以偹觀覽常所著述遺札頗多諸孤等孜孜¶
編綴為三十巻垂世不朽其在兹乎某早奉音徽屢陪¶
談宴矧又紫垣掌誥聨顔范之官曹黄閤拜塵熟丙魏¶
之風采且令嗣之勤請迫𤣥寝之有期願志幽扄豈敢¶
<pb:KR4d0012_WYG_011-8b>¶
牢讓銘曰¶
畢氏之先肇基洪源大名啓胄後裔實蕃公之乃祖始¶
居鴈門吏於州縣不違丘樊顯允太師貽謀濟美有志¶
四方考終百里公之既孤不學斯恥徙居圃田鄭多君¶
子杖䇿從賦登名太常隨牒應聘嘉言孔彰乃督河漕¶
乃佩郡章歳滿増秩寘彼周行乃佐戚藩乃司雅誥醖¶
藉風規周旋輔導雍容内庭渙汗大號諫官長人善政¶
云報翼翼京邑巍巍東朝珥筆垂紳是為元僚宥宻樞¶
<pb:KR4d0012_WYG_011-9a>¶
衡深嚴禁署侍從論思再至迭處上黨之治民惟去思¶
宣室之對帝乃疇咨入踐岩廊冠于宰司民具爾瞻百¶
工允釐永年未登二豎興沴人之云亡天不憗遺恩極¶
臨䘮禮優贈禭帝念良臣永懐遺懿野蒼茫兮風颼颼¶
馬蕭蕭兮旐悠悠背都城兮遵廣陌遡新阡兮歸故丘¶
俯咸洛之大道兮介溱洧之通流嗚呼賢相之墓兮在¶
此隴樹拱兮春復秋¶
　　　大宋贈侍中追封䕫王墓誌銘(奉勅/撰)¶
<pb:KR4d0012_WYG_011-9b>¶
昔者周建戚藩重之以執膰之數漢封宗室申之以㰱¶
血之盟所以隆敦叙之恩崇紏合之義其有炳靈帝胄¶
擢秀天枝属寳厯之肇興顧徽音之早謝友于致美極¶
太上之孔懐典章錫命播策書扵悠乆親親之德厚莫¶
重焉王諱光贊順祖惠元皇帝惠明皇后桑氏曽王父¶
母也翼祖簡恭皇帝簡穆皇后劉氏王父母也宣祖昭¶
武皇帝昭憲皇后杜氏考妣也太祖英武聖文神德皇¶
帝太宗神功聖德文武皇帝王之兄也曩者木德下衰¶
<pb:KR4d0012_WYG_011-10a>¶
三靈改卜赤符啓運百姓與能厯數有歸謳歌允属太¶
祖皇帝握榮河之祕紀應耀魄之元符受諸夏之樂推¶
為生民之司牧帝出于震龍飛在天奄宅中區允升大¶
寳卜世三十與成周而比隆執玉萬國無防風之後至¶
扵是右賢左戚崇德報功咨詢稽古之言講求固本之¶
術裂茅土以利建著丹書鐡契之文分寳玉以展親増¶
維城磐石之固若乃嗟棣華之早隕慨桐葉之前聞軫¶
同氣之深情舉漏泉之茂典扵是建隆三年詔皇第五¶
<pb:KR4d0012_WYG_011-10b>¶
弟贈侍中追封䕫王仍賜今名厚飾終而峻追命也黄¶
門監之品秩貂冠蟬緌諸侯王之名數金璽盭綬泥書¶
出於右掖蜜印賁于九原盖白水中興演也胙全齊之¶
壤黄武建國策也啓長沙之封所以光照大猷發揮遺¶
懿憲章前代肇天命扵維新光寵公族致民德以歸厚¶
不顯淳耀莫之與京今上紹休繼明奉先追逺念本枝¶
之盛永惟叔父之親顧佳城之制當用真王之禮啟新¶
阡於畢陌祔𤣥寝於橋山相善地於牛眠得吉卜於龜¶
<pb:KR4d0012_WYG_011-11a>¶
食窀穸之事所以即安鹵簿之儀悉從備物中人庀徒¶
而蕆役鴻臚持節以䕶䘮先逺戒期哀榮舉集即以景¶
德三年十月二十八日歸葬於河南府鞏縣南訾鄉鄧¶
封村順也夫志陵谷之變者必傳信之辭形金石之刻¶
者乃不朽之事下臣奉詔猥當紀述伏紙流汗媿不能¶
文銘曰¶
皇矣帝胄發源靈長錫羡蕃衍德厚流光嗚呼不淑䘮¶
我賢王炎靈勃興高穹睿命𤣥壤封崇綠綈裒贈修睦¶
<pb:KR4d0012_WYG_011-11b>¶
興仁簡編輝映帝曰叔父永懐茂親嵗月増逝輝光日¶
新改卜真宅于洛之濵風蕭條兮木葉脱野蒼茫兮班¶
劍列鷰𡑞啟兮静而安薤歌發兮凄以咽國有史兮揚¶
德音壙有銘兮志徽烈垂萬祀兮千齡飛英聲兮昭晰¶
　　　大宋故光禄大夫檢校太保左衛上将軍兼御¶
　　　　史大夫上拄國信國公食邑一千户食實封¶
　　　　二百户追封周王謚悼獻墓誌銘(奉勅/撰)¶
昔者騂旄之誓示天下以懐柔麟趾之詩明公族之信¶
<pb:KR4d0012_WYG_011-12a>¶
厚陶唐之聖華封陳三者之祝太姒之賢大雅垂百斯¶
之頌其有分暉帝胄毓德皇闈至性出扵自然積慶由¶
乎錫羡而乃叅駕鶴之侣同子晋之上賔標稱象之能¶
歎蒼舒之早世惻宸襟扵丹極藹休裕扵青編嗚呼哀¶
哉見之於周王矣王諱𤣥祐字慶長今上之第二子也¶
以至道元年十一月二十四日生扵東宫昊穹眷懐承¶
華多慶石墻銀牓表天地長男之祥甲觀畵堂處世嫡¶
皇孫之貴而王禀温恭之德挺岐嶷之姿亦既免懐未¶
<pb:KR4d0012_WYG_011-12b>¶
嘗好弄雖在稚齒宛如成人雅尚文史尤嗜筆札辯夀¶
街之牘精識造微對長安之日神機絶俗八嵗制授光¶
禄大夫檢校太保左衛上将軍兼御史大夫上柱國信¶
國公食邑一千户食實封二百户元子比士雖禮經之¶
舊章半楚以封實太上之謙德維城之美克茂於本枝¶
齒胄之儀未遑扵外傅俄遘隂陽之沴遽成膏肓之疹¶
日躋厥德兾三善之彌彰天奪之年何九齡之弗祐以¶
咸平六年四月二十三日薨扵宫中年始九嵗釁生鶴¶
<pb:KR4d0012_WYG_011-13a>¶
禁悲纒椒掖震宫虛位感極天慈都人罷市痛深行路¶
特詔廢朝五日追封周王有司奏諡曰悼獻盖夏王鍾¶
愛𤣥宗繇是以賜名臨淮早亡世祖不遑於進爵方䇿¶
所紀布扵前聞哀榮之數斯為極致先以其年五月十¶
有三日權&KR0590;于開封府開封縣汴陽鄉之禪惠僧舎即¶
以景德三年十月二十八日偹鹵簿鼓吹陪葬于永熈¶
陵遵吉卜而安壤樹也自初&KR0590;及歸葬並詔供偹庫副¶
使入内内侍副都知張景宗監護焉惟王玉振金相竹¶
<pb:KR4d0012_WYG_011-13b>¶
苞松茂荷兹百禄體自九重而明允篤誠英敏聰悟起¶
居祖習了無童心被服造次必於儒者奉兩宫之歡愛¶
左右咸宜躬三朝之候問夙夜匪懈及勝衣趨拜胙土¶
啓封並建戚藩立愛以固邦本外總宿衛經武以重親¶
賢德望彌宣徽猷益盛仁孝愛士将從四人之遊博習¶
親師式佇三雍之對無何庭蘭方茂奄至驚秋隙駟靡¶
停莫聞留景呉客致問知玉體之不康太史觀文駭前¶
星之失色斯盖天人之合應靈真之降祥暫表瑞於皇¶
<pb:KR4d0012_WYG_011-14a>¶
家復収神扵太素望思不巳軫漢后之深慈封樹克終¶
從橋山之真宅嗚呼佳城一閉夜䑓千古拱木合抱悵¶
嵗月之推移深谷為陵庻文字之傳信臣恭膺明詔獲¶
當撰述在昔苴茅錫社常奉行於命書今兹卜兆開阡¶
又勒銘於𤣥寝濡毫感愴誠無媿辭銘曰¶
皇圖三葉兮邦家㑹昌錫祚蕃衍兮源發靈長猗蘭積¶
慶兮黄離降祥帝錫純嘏兮挺生賢王在傅不勤兮英¶
姿聿彰為善最樂兮嘉言載揚天既難忱兮命亦靡常¶
<pb:KR4d0012_WYG_011-14b>¶
秀而不實兮今也即亡愁雲繁兮嵗将暮清霜凝兮天¶
向曙森騎吹兮前引儼芻靈兮先路祔宅兆兮文園愴¶
風煙兮鞏樹唯青簡兮翠珉垂令名兮終古¶
　　述(一首/)¶
　　　殤子述¶
予授室之明年出領縉雲郡下車十月而生一子既三¶
月執其左手欬而名之曰雲堂雲堂生七月予被召歸闕¶
前一月太夫人舉族先歸建安呉興之别墅比璽書至¶
<pb:KR4d0012_WYG_011-15a>¶
予亦間道歸拜墳墓雲堂頗能識其父迎門而笑躍¶
而就予抱焉家居僅五旬慮稽留詔書遂單車即路凡¶
再見朏魄而至京師氣憀慄以變衰嵗崢嶸而将晩明¶
年春迎版輿自三呉汎九江浮淮泝汴就養扵輦轂而¶
雲堂始踸踔能行旦暮嬉戯於太夫人之膝下爰笑爰¶
語甚足慰祖母之心渉秋召病命醫視之先是瘍生扵¶
頰善療者必令外決使毒氣不留藏中醫市井徒也利¶
其有瘳亟飲以藥不數日而愈未浹旬病腹痛便利又¶
<pb:KR4d0012_WYG_011-15b>¶
呼醫視之醫急以藥止又數日下血復召醫但謾言将¶
愈利扵受直訖五日有加而無瘳即召他醫醫言疾深¶
矣殆不可為也既而疳氣上攻口中齦齶皆創落兩齒¶
手足掉舉目眩轉而死噫生扵己亥十月之巳未死於¶
辛丑八月之乙丑凡六百六十七日其賦命也何天促¶
之如是哉因念萬物之内最靈者人父子之道斯惟天¶
性過猶不及適情之所鍾有而歸無亦理之可遣然髙¶
堂奪抱孫之慶衰門纒遺體之悲盖釁積自躬而禍延¶
<pb:KR4d0012_WYG_011-16a>¶
扵嗣夫子所謂苖而不秀者是之謂乎若其月角對聳¶
山庭衍斥眉目踈秀方口大頥必興吾門終能成器其¶
在襁褓挺然不羣初生纔滿月方呱呱而泣家人取書¶
册展向之即熟視其文字喜且笑若能識焉未嘗遺矢¶
溺扵席褥上雖夜寒亦展轉而起家有奴産子者亦數¶
嵗頗無頼雖羣萃中了不怖慴東西跳梁歌唫無度毎¶
逺見是子必惶懼號泣若無所容家人潛抱令近之必¶
大呼殞絶不知其所以然也初疾愈東室中北壁有畫¶
<pb:KR4d0012_WYG_011-16b>¶
佛像毎過其門必引身入焉視其畫而笑若相對語者¶
乃喜甚儻家人拒之必號哭偃踣如是日三四十徃以¶
至扵疾甚性不好弄不嗜味不妄言笑太夫人常言吾¶
閱孩孺多矣未有此兒之卓異也豈吾宗之薄祐無復¶
大其門閭耶而病夫之不夭将遂擠扵溝壑耶因念嘗¶
讀金仙子之書了知大雄氏之㫖識六塵之妄相見諸¶
行之無常聚沫非可撮摩浮雲倐然變滅輪逥起扵愛¶
必㫁必除煩惱歸於空何執何著一切虚幻萬化紛綸¶
<pb:KR4d0012_WYG_011-17a>¶
又安能觸類増悲緬懐䑛犢之愛積毁成疾自貽䘮明¶
之戚哉予出扵儒門沈迷俗諦猶或慕聖人之逹節希¶
上士之忘情誠知其無可柰何聊以自道耳服名教者¶
得無罪我乎¶
　　行状(二首/)¶
　　　故翰林侍讀學士正奉大夫尚書兵部侍郎兼¶
　　　　祕書監上柱國江陵郡開國侯食邑一千三¶
　　　　百户食實封三百户賜紫金魚袋贈兵部尚¶
<pb:KR4d0012_WYG_011-17b>¶
　　　　書楊公行状¶
　　　　　曽祖式不仕¶
　　　　　祖郜¶
　　　　　父澄累贈禮部侍郎¶
　　　　　建州浦城縣乾封鄉長樂里楊徽之字仲¶
　　　　　猷年八十¶
公之先華隂人永嘉之亂流寓江表占籍上饒郡凡十¶
餘世唐上元中劉展叛渙呉㑹騷然公之六代祖遂舉¶
<pb:KR4d0012_WYG_011-18a>¶
族避地於建安之呉興因為著姓自髙曽以来用財力¶
雄扵州里唐季俶擾乃祖鳩合義旅幾乎千人保境亢¶
宗一邑是賴受署義軍指揮使烈考博通文史為鄉黨¶
所稱王氏之據有閩隅也物色異人寤寐豪傑首畫竒¶
䇿請見牙門忠懿王竒之即日解褐置之幕府未幾賜¶
五品服拜本縣令絃歌之化流于桑梓蕃衍之祥鍾扵¶
燕翼公即其次子也始在童丱卓然不羣結髪從師刻¶
苦為學羣從兄弟率以豪俠相尚馳騁狗馬被服輕煖¶
<pb:KR4d0012_WYG_011-18b>¶
使酒難近結客報仇而公杜門端居偃仰圖籍躬親布¶
素之行深為宗黨所服邑人江文蔚善賦江為能詩公¶
皆延扵客館之中伸以師事之禮曽未期嵗與之齊名¶
潯陽廬山學舎甚盛四方髦俊輻輳其間公既終二親¶
之䘮即與從父弟叅躡屩擔簦不逺千里亦既至止名¶
聲藹然先生鉅儒咸共歎伏凡再罹寒暑其業大成参¶
適有懐土之心公即遣歸省視墳墓時李氏建國奄有¶
淮淝贄幣不通邊闗甚急公不居一國有志四方思樹¶
<pb:KR4d0012_WYG_011-19a>¶
勲扵中原恥懐安扵故土杖策徑去潛伏間行聿來上¶
都憩于逆旅適及秋賦假籍河南首冠薦書時譽愈出¶
時翰林學士竇公儀樞宻直學士王公朴皆負公望為¶
一代龍門公徧投以文竇公倒屣相迎王公置書為謝¶
待以竒士名動一時明年禮部侍郎劉公温叟實掌文¶
衡擢扵殊等同時登第者凡十有六人周世宗申命近¶
臣再加考覆唯公及李覃何曮趙鄰幾得預其選是年¶
秋授祕書省校書郎集賢校理遷著作郎升朝為右拾¶
<pb:KR4d0012_WYG_011-19b>¶
遺皇朝革命以周室舊臣不宜在侍從之列出監唐州¶
方城商稅太祖多遣近臣亷訪謡俗使者即公之故舊¶
公因言應天順人海内寕一所宜崇儒術以厚民風使¶
還具白其語太祖怒以其訕上左遷鳯翔天興令未幾¶
又移嘉州峨嵋令公文學之外長於吟詠厯宰二邑周¶
旋數載凡遊賞宴集良辰美景必有彫章麗句傳誦人¶
口或刊於琬琰或被于筦弦岐隴巴蜀之間盖金相而¶
玉振矣開寳初復為著作佐郎散民鹽掌倉榖者四五¶
<pb:KR4d0012_WYG_011-20a>¶
年僶俛從事曽無愠色未幾知全州属太宗御極拜左¶
拾遺歸朝遷右補闕及受代歸闕見於内朝太宗顧左¶
右曰朕在藩邸嘗聞其能詩因盡索公生平所著公搜¶
於篋笥凡得數百篇悉以奏御且獻詩稱謝其㫁章曰¶
十年流落今何幸叨遇皇王問姓名太宗覽之甚喜和¶
以賜之自是黄屋閒宴翠華逰豫宸章煥發天言下布¶
宣示近臣之外必以别本賜公瓊藴瑶編充盈篋笥未¶
幾拜侍御史厯庫部員外郎賜金紫受詔與諸公編文¶
<pb:KR4d0012_WYG_011-20b>¶
苑英華一千巻皆前賢之詞賦詩筆分别部類㨂求菁¶
英先朝以公專精風騷特命編詩為二百巻公孜孜採¶
掇矻矻服勤非風雅之言未嘗取也遷刑部兵部二郎¶
中同知京朝官考課端拱初拜左諫議大夫明年知許¶
州公乆奉外朝不樂吏役許昌地接京輔當四通五逹¶
之郊郵傳交馳冠盖相望公勵精為治盡公無私餞勞¶
之勤日不暇給纔二嵗受代西歸太宗召升殿慰勞數¶
四即以本官判史館事中謝日上顧侍臣曰楊某儒雅¶
<pb:KR4d0012_WYG_011-21a>¶
之士置扵館殿正得其宜矣數日加史館修撰仍判館¶
事㑹張洎以翰林學士判史館即以公判集賢院時劉¶
昌言掌機務張洎在翰林昌言固恩寵洎希進用有以¶
公常評議二人者語扵昌言昌言又以語洎因共誣公¶
以飛語中傷近臣聞扵上上惡之不復問状即以公檢¶
校右散騎常侍充山南東道節度行軍司馬未行改鎮¶
安軍行軍司馬數月以今上出領京邑慎擇府僚驛召¶
公拜左諫議大夫與今兵部侍郎畢公士安同授開封¶
<pb:KR4d0012_WYG_011-21b>¶
府判官明年肇建承華分置衆職以公兼太子左庶子¶
判官如故進位給事中上即位拜工部侍郎充樞宻直¶
學士咸平初轉禮部侍郎學士如故俄以衰疾求解近¶
職拜兵部侍郎兼祕書監數月上優奨耆德圖任舊人¶
且欲親近老成講論經義遂詔置翰林侍讀侍講學士¶
以公為翰林侍讀學士祕書監如故與户部侍郎夏侯¶
公嶠國子祭酒邢公昺工部郎中吕公文仲竝命焉公¶
侍講金華分直麟閣執經待問前席疇咨上從容言天¶
<pb:KR4d0012_WYG_011-22a>¶
下事甚衆借筯之畫莫非沃心更僕之談或至移晷然¶
奏槀多削温樹不言其慎宻也如此俄以足疾請告太¶
醫診視中使勞問上自取名藥封以賜之適㑹郊禋不¶
及扈從上特命加錫如侍祠之例鑾輿北幸力疾辭於¶
苑中涕泗沾襟備述忠懇上謂之曰卿勉進醫藥當不¶
日相見及駐蹕大名特降手詔存問公毎上表䟽皆自¶
為之三年正月二十二日車駕還都上特遣中貴人慰¶
諭即日疾遂革二十三日以不起聞上軫悼者乆之詔¶
<pb:KR4d0012_WYG_011-22b>¶
贈兵部尚書降内司賔至其第以錢五十萬絹五百疋¶
賜其家仍命中使監護䘮事縁葬所須並從官給以其¶
子壻太常丞宋臯直集賢院外孫宋綬為太常寺太祝¶
纔十嵗姪孫偃集皆同學究出身奨舊臣而示優典也¶
公先娶王氏生宋氏女後娶王氏封太原郡君公天性¶
純懿無有矯飾履行端謹未嘗放佚以儉約自律奉養¶
甚薄以名教為務顛沛不違接士以謙卑檢身以清白¶
好談名理多識典故自唐朝巳来士族人物風流雅俗¶
<pb:KR4d0012_WYG_011-23a>¶
悉能記之亹亹可聴素好吟詠遂臻其極毎對客論詩¶
終日不倦此所以垂名亦幾乎成癖也崇奉釋典酷信¶
因果毎五鼓即起&KR0981;漱誦金剛經如是者三十年未嘗¶
暫廢所誦亦十數萬過矣公無男子亦不養子姓為嗣¶
琴書素業並以付外孫焉公自結髪筮仕彯纓登朝中¶
外荐更夷險一致精力極思能成其名勞形嗇神用躋¶
乎夀夫子所謂善人吾不得而見之矣又云未見好學¶
者也公之謂與其餘十年在官徐防無過一裘不易晏¶
<pb:KR4d0012_WYG_011-23b>¶
子能貧周旋累朝名節保於終始遭遇明主存歿極於¶
哀榮亦人倫之羽儀士類之標凖也紀述之際有直筆¶
在焉聊叙遺芬以咨史氏謹状¶
　　　故太中大夫行給事中上柱國臨汾郡開國侯¶
　　　　食邑一千二百户賜紫金魚袋柴公行状¶
　　　　　曽祖丕任廬州别駕¶
　　　　　祖𦙍贈太子右贊善大夫¶
　　　　　父自牧任尚書兵部員外郎累贈禮¶
<pb:KR4d0012_WYG_011-24a>¶
　　　　　　部侍郎¶
　　　　　曹州濟隂縣沛郡鄉崇儒里柴成務字寳¶
　　　　　臣年七十一¶
公之先平陽人由髙曽巳来占籍濟隂因而土著遂為¶
著姓先大夫以文行首出一上登進士科厯佐使府終¶
於郎署公爰在童㓜發言成章總角之年出就外傅横¶
經學問逈如宿習秉筆屬文動偕作者甫及冠歳志業¶
大成尚復藏器待伸養勇俟鬭誓得當世儒學宗匠為¶
<pb:KR4d0012_WYG_011-24b>¶
門下生乾德中禮部員外郎知制誥王公祜受詔典禮¶
部公即踊躍從賦王公覽其文而竒之擢冠多士朝論¶
翕然有得人之美解褐峽州軍事推官秩滿為曹單觀¶
察府中從事所知論薦改大理寺丞監潭州茶場筦㩁¶
之利頗致増羡幹蠱之譽揚于王庭擢授太常丞峽路¶
轉運副使賜五品服遷監察御史知果州轉殿中知蘇¶
州滿歳移充兩浙轉運使改户部員外郎直史館賜服¶
金紫除本曹郎中充三司戸部判官太宗皇帝講求化¶
<pb:KR4d0012_WYG_011-25a>¶
源疇咨典故且以列卿之職實惟古官各有攸司所掌¶
甚重爰自唐室以臺閣相高汔至于今目為散地由郎¶
署而授者例同左遷濬發德音丕變頺俗乃選尚書諸¶
曹正郎有才望者凡十人次補諸寺少卿監仍著令自¶
今非曽厯少列不得擬給舎諫議公首預兹選拜光禄¶
少卿辰韓之墟稱藩海外属有恩詔慎求使材命公為¶
髙麗國信使公雍容儒雅博聞强記衣冠之國文物盛¶
焉舉措話言是法是傚皇華之美至今稱之復命為京¶
<pb:KR4d0012_WYG_011-25b>¶
東水陸轉運使召入拜司封郎中知制誥遷左諫議大¶
夫出知河中府得脫户八百家附於版籍今上踐祚拜¶
給事中知梓州歸朝受詔同修太宗實録十月而畢勞¶
賜策勲寵數優渥未幾以本官知揚州入判尚書刑部¶
小吏干犯怒而笞之詣闕訴寃朝官問状公以為抶一¶
胥而被劾何面目復據堂决事耶即上章解職以本官¶
奉朝請至是考終於正寝遺奏以六歳孤兒為言上憫¶
之特授太常寺奉禮郎命賦以禄俾終䘮紀公始娶趙¶
<pb:KR4d0012_WYG_011-26a>¶
氏故宗正少卿齊之女也後娶張氏今夫人李氏封賛¶
皇縣君故水部員外郎岧之女也實有令德洽于宗姻¶
公三娶良家晚有児息行年六十有六始得今奉禮焉¶
公好學多能博物稽古始在貢部為時聞人奮藻属詞¶
流軰推服或有所述作必傳冩都下終以才望入司訓¶
誥發揮帝命頗為稱職而襟懐夷坦無有城府音容和¶
粹煦如陽春善與人交乆彌篤也好治家事勤不匱也¶
善談名理口無擇言廣聚墳史手不釋巻雅性奉道徧¶
<pb:KR4d0012_WYG_011-26b>¶
閱金簡玉笈之文平生多病深窮惡石青囊之術恬淡¶
以養性蔓衍以窮年其風規醖藉閥閱深厚亦足以為¶
儒林丈人矣記事之職良史在焉謹書世家以告册府¶
謹状¶
　¶
　¶
　¶
　武夷新集巻十一¶
